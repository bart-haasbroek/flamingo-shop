---
title: De eigenschappen van de flamingo
intro: Waarom is flamingo roze, welke soorten zijn er, en kunnen ze eigenlijk wel vliegen? Vind de antwoorden op deze vragen op deze pagina
author: Bart
img: https://www.digitalbart.nl/wptest/wp-content/uploads/2020/06/H2x1_Amiibo_main.jpg
---

## Welke soorten flamingos zijn er?

De flamingofamilie bestaat uit zes soorten: de gewone flamingo, de rode flamingo, de Chileense flamingo, de kleine flamingo, de James’ flamingo en de Andesflamingo. De familieleden zijn onder andere uit elkaar te houden door verschil in grootte, de verschillende tinten roze in het verendek en de kleur van de snavel en poten. En natuurlijk is ook het leefgebied een handige hint om te ontdekken met welke flamingosoort je te maken hebt. Twee van de vier soorten leven in Afrika, Azië en op een paar plekken in Europa, namelijk de gewone en de kleine flamingo. De andere vier soorten komen voor in Amerika, onder andere op de Caribische eilanden.

## De familie van de flamingo

Lange tijd werden flamingo’s onder de ooievaarachtigen geschaard, totdat uit DNA-onderzoek bleek dat er geen enkele overeenkomst tussen deze twee soorten waadvogels te bespeuren was. Daarom vallen de flamingo’s nu onder een eigen orde: Phoenicopteriformes. Uit hun DNA bleek wel dat flamingo’s vrij nauw verwant zijn aan de fuut en ook wel wat dingen gemeen hebben met de duif.

## Waarom staan flamingo's op een poot?

Over de reden waarom flamingo’s op één poot in het water staan, doen meerdere verhalen de ronde. Sommigen zeggen bijvoorbeeld dat het is om hun temperatuur te reguleren. Door een poot in het water te houden, koelen flamingo’s precies voldoende af. Twee poten in het water, en de flamingo staat te bibberen in zijn verenpak. Een andere uitleg is dat de flamingo op één poot staat, zodat hij zijn andere poot kan gebruiken om uit de modder te geraken, mocht hij hierin wegzakken. Op zich verhinderen hun vier tenen met daartussen zwemvliezen dit al aardig, maar better safe than sorry! Het kost de flamingo trouwens geen enkele moeite om op één been te staan en zo staat deze vogel zelfs stabieler dan op twee poten.

## Waarom is de flamingo roze?

Zijn prachtige roze kleur dankt de flamingo aan het voedsel dat hij eet. De algjes en andere kleine beestjes die hij verorbert bevatten namelijk carotenoïden, kleurstofjes van Moeder Natuur. In gevangenschap wilden de flamingo’s nog weleens een beetje bleekjes van kleur worden. Een reden voor bijvoorbeeld dierentuinen om meer carotenoïden aan hun dieet toe te voegen. De vogels met de felste kleuren zijn in de ogen van de andere flamingo’s het gezondst en vinden vaak als eerste een partner. Overigens mogen de mooist gekleurde dieren graag een potje knokken om het lekkerste hapje. Ze moeten natuurlijk wel dat kleurtje op peil houden!

## Hoeveel eieren legt een flamingo?

Over het algemeen leggen flamingo’s maar één ei dat ongeveer 100 gram weegt. Dat gebeurt in een nest gemaakt van modder. Na 28 tot 30 dagen kruipt hier een kuiken uit dat nog niet de kenmerkende roze kleur heeft, maar eerder wit tot grijs is. Papa en mama beschermen hun kroost zeer goed en het is beter om uit de buurt te blijven bij de jonge ouders.

## Hoe oud kan een flamingo worden?

In het wild worden flamingo’s tussen de 20 en 30 jaar oud, maar in gevangenschap kunnen ze een zeer hoge leeftijd bereiken.

## kan de flamingo vliegen?

Flamingo’s kunnen zeker vliegen! Ze hebben lange vleugels waarmee zij zich stabiel in de lucht houden. Flamingo’s kunnen heel goed zwemmen en vliegen, ook al zien we ze het vaakst op één poot staan in het water. Ze kunnen zelfs zo goed vliegen dat ze tussen verschillende locaties vliegen voor voedsel of om te broeden. Een zwerm flamingo’s kan in de lucht een topsnelheid halen van wel 56 kilometer per uur! Dat zou je niet zeggen omdat ze zo lomp en onhandig lijken in de lucht.
